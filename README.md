# Napovedovanje preostalega odjema v Sloveniji z metodami strojnega učenja in slučajnimi procesi

## Opredelitev naloge

Napovedovanje odjema električne energije je izjemno pomembno za delovanje elektro energetskega omrežja. Preostali odjem električne energije je odjem, ki ni merjen in predstavlja gospodinjski odjem in odjem malih poslovnih odjemalcev. Na preostali odjem električne energije vpliva več dejavnikov. Med pomembnejšimi dejavniki so tip dneva in različne vremenske spremenljivke, opazen pa je tudi vpliv obdobja epidemije zaradi COVID-19.

Napovedovanje odjema, še posebej preostalega odjema, je izjemno pomembno za dobavitelje električne energije, ki morajo zaradi netočnih napovedi nositi t.i. strošek odstopanj. S ciljem zmanjševanja stroška odstopanj želimo čim bolj točne napovedi preostalega odjema. Izdelali bomo model za napovedovanje preostalega odjema za dan v naprej za obdobje vsaj enega meseca. Ker gre za problem napovedovanja časovnih vrst, bomo za napovedovanje uporabili metode strojnega učenja in metode slučajnih procesov.
